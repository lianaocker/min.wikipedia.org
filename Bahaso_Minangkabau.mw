{{Infobox language
|name=Minangkabau
|nativename=باسو مينڠكاباو <br /> Bahaso Minangkabau <br /> Baso Minang <br /> Baso Awak
|states=[[Indonesia]], [[Malaysia]]
|region=[[Sumatra Barat]], [[Riau]], [[Jambi]], [[Bengkulu]], [[Sumatra Utara]], [[Aceh]] ([[Indonesia]])<br/> [[Nagari Sembilan]] ([[Malaysia]])
|speakers=6,500,000
|familycolor=Austronesian
|fam2=[[Malayo-Polynesian languages|Malayo-Polynesian]] 
|fam3=[[Nuclear Malayo-Polynesian languages|Nuclear Malayo-Polynesian]]
|fam4=[[Malayic languages|Malayic]]
|fam5=[[Malayan languages|Malayan]]
|fam6=[[Para-Malay]]
|iso2=min|iso3=min
}}
'''Bahaso Minangkabau''' atau disingkek jadi '''Baso Minang''' tamasuak [[Bahaso Austronesia]].
Dalam [[Bahaso Indonesia]], Baso Minang acok disabuik sacaro umum sabagai Bahasa [[Padang]]. 

Baso Minang dipakai dek urang Minang di [[Sumatra Barat]], sarato urang Minang nan barado di rantau atau di daerah-daerah lain di Indonesia jo dilua nagari. Baso Minang iko punyo banyak dialek. Bahkan dialek di duo nagari nan basampadan sajo bisa babedo. Ado dialek nan agak bairama, ado nan rato sajo, bahkan ado pulo nan agak kareh. Tapi sacaro umum baso Minang dialek Padang nan manjadi bahaso pangantar bagi suku Minang tarutamo dalam mangecek sahari-hari maupun dalam kasusastraan Minangkabau. Baso Minang dialek Padang dipakai karano dialek itu tabantuak dari pacampua'an sagalo macam dialek nan ado di wilayah Minangkabau.

Bahaso Minang barado dalam kategori nan cukuik aman dari kapunahan dek karano masih digunokan sabagai bahaso sahari-hari dek masyarakaik Minangkabau. Banyak [[Urang Minang|urang Minangkabau]] nan [[marantau]] ka babagai daerah, namun bahasa Minang masih jo mareka baok jo mareka gunokan dalam mangecek sahari-hari jo sasamo urang Minang.

==Sebaran pamakai==
Sacaro historis, bahaso Minangkabau tasebar hinggo bakeh wilayah kakuasoan [[kerajaan Pagaruyung]] nan bapusek di padalaman Minangkabau, [[Sumatera Barat]]. Bateh-batehnyo biaso dinyatokan dalam ungkapan Minang atau [[Tambo Minangkabau]] berikuik iko:

:''Dari Sikilang Aia Bangih''
:''Hinggo Taratak Aia Hitam''
:''Dari Durian Ditakuak Rajo''
:''Hinggo Sialang Balantak Basi''

Walaupun dari sisi harafiahnyo, bateh-bateh nan disabuikkan tasabuik marupokan sasuatu nan abstrak, sahinggo dapek dikatokan bateh nan indak pasti. Namun kamudian ado pandapek baso kawasan tasabuik dipasangkokan antaro lain, ''Sikilang Aia Bangih'' adolah bateh utara, kini di [[kabupaten Pasaman Barat]] nan babatehan jo [[kabupaten Mandailing Natal]], [[Sumatera Utara]]. ''Taratak Aia Hitam'' adolah [[Bengkulu]]. ''Durian Ditakuak Rajo'' adlah [[kabupaten Bungo]], [[Jambi]]. Nan taakhia, ''Sialang Balantak Basi'' adolah wilayah di Rantau Barangin, [[kabupaten Kampar]], [[Riau]].  

Baso Minang iko manjadi bahaso ''lingua franca'' pulo di kawasan pantai barat Sumatra Utara, malah manjangkau jauah sampai pasisia barat Aceh. Di Aceh, pamakai baso Minang iko dinamoan suku ''Aneuk Jamee''. Salain itu, bahaso iko dipakai pulo dek masyarakaik di Nagari Sambilan, Malaysia nan niniak muyangnyo barasa dari ranah Minang sajak berabaik-abaik nan lalu. Dialek baso Minang di Nagari Sambilan disabuik ''Baso Nogoghi'' (''Baso Nogori'' atau ''Baso Nagari'').

== Dialek ==

Bahaso Minang mamiliki banyak dialek, bahkan di duo kampuang nan dipisahkan dek [[sungai]] sakali pun dapek mampunyoi dialek nan balainan. Pabedoan nan sangaik manonjol adolah dialek nan ditutuakan di [[kabupaten Pesisir Selatan]] jo dialek di [[kabupaten Mukomuko]], [[Bengkulu]].<ref>Medan, Tamsin, (1985), ''Bahasa Minangkabau dialek Kubuang Tigo Baleh'', Pusat Pembinaan dan Pengembangan Bahasa, Departemen Pendidikan dan Kebudayaan.</ref><ref>Nadra, (2006), ''Rekonstruksi bahasa Minangkabau'', Andalas University Press, ISBN 979-3364-55-6.</ref>

Salain itu dialek bahaso Minangkabau juo ditutuakan dek sabagian panduduak di sapanjang pasisia barat pulau Sumatera mulai dari [[Mandailing Natal]], [[Sibolga]], [[Barus]] di Sumatera Utara, kudian balanjuik ka [[Singkil]], [[Simeulue]], [[Aceh Selatan]], [[Aceh Barat Daya]] jo [[Meulaboh]] di [[Aceh]]. Di Aceh dialek bahaso Minang iko disabuik jo [[bahasa Jamee]], sadangkan nan di Mandailing Natal, Sibolga dan Barus disebut [[bahasa Pesisir]]

Subagai contoh, barikuik iko adolah pabandiangan antaro babarapo dialek bahaso Minangkabau:

{|
| Bahaso Indonesia/ Bahaso Malayu
| Apa katanya kepadamu?
|--
| Bahaso Minangkabau "baku"
| A keceknyo jo kau?
|--
| Mandahiling Kuti Anyie
| Apo kecek o kö gau?
|--
| Padang Panjang
| Apo keceknyo ka kau?
|--
| Pariaman
| A kato e bakeh kau?
|--
| Ludai
| A kecek o ka rau?
|--
| Sungai Batang
| Ea janyo ke kau?
|--
| Kurai
| A jano kale gau?
|--
| Kuranji
| Apo kecek e ka kau?
|--
| Salimpaung Batusangkar
| Poh ceknyoh kah khau duh?
|--
| Rao-Rao Batusangkar
| Aa keceknyo ka awu tu?
|--
|}

Untuak komunikasi antar panutua bahaso Minangkabau nan sadamikian baragam iko, akhianyo dipagunokanlah dialek Padang subagai bahaso baku Minangkabau nan biaso disabuik ''Bahaso Padang'' atau ''Bahaso Urang Awak''. Bahaso Minangkabau dialek Padang ikolah nan manjadi acuan baku (standar) dalam mangecek bahaso Minangkabau tarutamo di parantauan.

==Karya sastra==
Baso Minang untuak mangecek sahari-hari babedo jo baso kasusastraan, acok dalam mangecek manggunoan kalimaik nan pendek-pendek atau dipotong-potong kato akhir sacaro baruruikan. Umpamonyo, ''Cik cah lu di, wak makan ciek lu'' (Hancik cacah dulu jadi, awak makan ciek dulu). Samantaro dalam kasusastraan manggunoan kato-kato nan utuah. Kalimaiknyo panjang-panjang sarato banyak mamakai anak kalimaik, nan pangucapannyo dapek bairama sarato takanan suaronyo nan taratur. Karya sastra tradisional Minang punyo pasamoan bantuak jo karya sastra tradisional Bahaso Malayu pado umumnyo, yaitu babantuak pantun, carito rakyat, hikayat niniak muyang (tambo) maupun adaik-istiadaik. Panyampaiannyo biasonyo dilakukan dalam bantuak carito (kaba) atau dinyanyian (dendang).

===Pantun===
Pantun kamungkinan barasa dari ''pa-tuntun''<ref>Usman Z., (1970), ''Fungsi dan Peranan Bahasa dan Sastra Minang dalam Kebudayaan Lokal maupun Nasional'', Seminar Sejarah dan Kebudayaan Minangkabau di Batusangkar.</ref>. Pantun tadiri dari babarapo barih dalam jumlah ganok. Satiok barih tadiri dari ampek kato jo irama akhir nan samo. Contoh:

:Den tatah indak tatatah
:Den tutuah juo nan jadi
:Den tagah indak tatagah
:Den suruah juo nan jadi

::Kaluak paku kacang balimbiang
::Tampuruang lenggang-lenggangkan
::Bao manurun ka Suruaso
::Tanam siriah jo ureknyo

:Anak dipangku kamanakan dibimbiang
:Urang kampuang dipatenggangkan
:Tenggang nagari jan binaso
:Tenggang sarato jo adaiknyo

==Rujuakan==
{{Reflist}}

[[Kategori:Bahaso]]


{{stub}}

[[bn:মিনাংকাবাউ ভাষা]]
[[de:Minangkabauische Sprache]]
[[en:Minangkabau language]]
[[eo:Minankabaŭa lingvo]]
[[eu:Minangkabauera]]
[[fi:Minangkabaun kieli]]
[[fr:Minangkabau (langue)]]
[[hif:Minangkabau bhasa]]
[[id:Bahasa Minangkabau]]
[[ja:ミナンカバウ語]]
[[jv:Basa Minangkabau]]
[[kv:Минангкабау (кыв)]]
[[lij:Lengua minangkabau]]
[[lt:Minangkabau kalba]]
[[mk:Минангкабау (јазик)]]
[[ms:Bahasa Minangkabau]]
[[nl:Minangkabaus]]
[[pl:Język minangkabau]]
[[pms:Lenga Minangkabau]]
[[pt:Língua minangkabau]]
[[ru:Минангкабау (язык)]]
[[su:Basa Minangkabau]]
[[sv:Minangkabau]]
[[th:ภาษามีนังกาเบา]]
[[tr:Minangkabau dili]]
[[vi:Tiếng Minangkabau]]
