'''Batang Kampar''' ({{baso-id|Sungai Kampar}}) marupoan salah satu sungai gadang nan barado di pulau [[Sumatera]], [[Indonesia]]. Sungai ko baulu di pagunuangan [[Bukik Barisan]] di [[Sumatera Barat]], dan bamuaro di pasisia timua pulau ko di [[Riau]].

Sungai ko dibantuak dek patamuan duo buah sungai nan ampia samo gadangnyo, nan disabuik [[Kampar Kiri]] jo [[Kampar Kanan]]. Patamuan ko tajadi di daerah [[Langgam]], [[Kabupaten Pelalawan]]. Sasudahnyo patamuan tu, salanjuiknyo sungai tu disabuik jo namo Batang Kampar sajo sampai ka muraronyo di Salat Malaka. 

Sakuliliang kawasan ulu batang aia ko dipakai juo untuak [[PLTA Koto Panjang]], nan punyo kapasitas 114 MW.

Di sungai ko juo tajadi fenomena alam nan manakjubkan. Fenomena tasabuik tajadi di bagian hilia sungai Kampar tapeknyo di kecamatan [[Teluk Meranti, Pelalawan|Teluk Meranti]], [[kabupaten Pelalawan]], provinsi [[Riau]] dan dinamoan jo panduduak satampek sabagai [[Bono]]. Sasungguahnyo iko adolah galombang pasang naiak aia lauik nan masuak ka Sungai Kampar dimano galombang tasabuik bisa mancapai katinggian 6 meter dan dapek mambaliakan dan mananggalamkan kapa-kapa ketek ataupun sampan. Galombang pasang ko tajadi akibaik 2 arus lauik (lauik Cino Salatan jo Selat Malaka) jo aruih Sungai Kampar balantak. Panduduak sakitar manandoan apobilo galombang ko ka datang adolah jo mandanga suaro saroman guruah nan mandaru-daru dari jauah. Koq lah tadanga suaro saroman tu, mako kapa-kapa ketek jo samapan-sampan nan ado akan manapi untuak manyalamaikkan diri.

Kini ko galombang Bono manjadi tarkenal samanjak tim ekspedisi WWF (World Wide Fund for Natur) bakunjuang ka Samananjuang Kampar (namo untuak hilia Sungai Kampar). Anggota tim tasabuik manyadari kalaulah galombang tasabuik dapek dijadikan sarana untuak olahrago basalanca (surfing). Hinggo tasebalah barita bahwasannyo galombang Bono dapek dijadian tujuan wisata salanca air. Salah satu iklan rokok di televisi Indonesia alah pulo manampilkan video pasalanca sadang basalanca aia diateh galombang Bono ko.

[[Kategori:Geografi]]

[[en:Kampar River]]
